Słowo od autora

Leon Mendelewicz

Drodzy przyjaciele,

Po latach wysiłków i ciężkiej pracy duchowej mogę wam wreszcie przekazać „Księgę pamięci Żydów z Wasilkowa”, aby utrwalić na zawsze nasze ukochane miasteczko Wasilków – miejsce, w którym się urodziliśmy, a które tak tragicznie zniknęło i którego już nie ma.

Wiele nici wiąże mnie z tym miejscem – tam po raz pierwszy ujrzałem Boże światło świata i tam nauczyłem się pierwszych liter alfabetu. Opuściłem je 1 maja 1941 roku, powołany do służby wojskowej w Armii Czerwonej. Długie lata wojny, na różnych frontach, zarówno w szeregach Armii Czerwonej, jak później i w nowej armii polskiej, gdzie zostałem czterokrotnie ranny, były okresem bardzo ciężkich przeżyć fizycznych i moralnych. Nie da się w kilku słowach opisać mojego „życia” podczas prawie pięciu lat wojny, kiedy niebo nad głową było moim dachem, zakrwawiona albo śniegiem przykryta ziemia – moim łóżkiem, a karabin w ręku – najlepszym przyjacielem.

Moja wewnętrzna wiara w zwycięstwo nad nazistowską, niemiecką bestią pomagała mi zachować godność Żyda i brać udział w tych krwawych bitwach aż do ostatecznego zwycięstwa – mojego żydowskiego zwycięstwa, które z radością świętowałem na ulicach Berlina, gniazda nazistowskiej machiny mordu.

Po wielu latach służby jako oficer wyższego szczebla w wojsku polskim zostałem w 1957 roku zwolniony, mieszkałem pewien czas z rodziną w Izraelu, a ostatecznie osiadłem w Australii.

Pomimo pozytywnych stron otaczających kultur, warunków życia i sposobów myślenia nigdy nie oddaliłem się od mojej wasilkowskiej kultury – od jej zwyczajów i obyczajów – które wyryły się w komorach mojego umysłu i w głębi mojego serca.

W roku 1945, zaraz po wojnie, wróciłem do Wasilkowa i na własne oczy zobaczyłem, jak mój żydowski Wasilków – ten, który w latach mojego dzieciństwa był centrum moich marzeń i dążeń – został starty z powierzchni ziemi. Wielka, drewniana synagoga z domami modlitwy, symbol naszego miasteczka, została zamieniona w chłopskie ogródki. Nasi ojcowie, matki, przyjaciele i krewni – w komorach gazowych Treblinki, Majdanka i innych obozów śmierci – odbyli swoją ostatnią drogę.

Ten wielki churbn, zagłada naszej społeczności, obudził we mnie jedną myśl: nie zapomnieć! Wznieść pomnik – nie z kamienia ani z marmuru, który można rozbić – lecz z najsilniejszego materiału: z księgi pamięci.

Na drodze do urzeczywistnienia tego zamiaru natrafiłem na ogromne trudności: trzeba było odnaleźć materiały historyczne pochodzące ze świata żydowskiego, świata, który został unicestwiony wraz ze swoimi pinkasami, rejestrami i księgami gminnymi. Była też obojętność części naszych ziomków, może powodowana wiarą, że takie przedsięwzięcie jest niemożliwe do zrealizowania przy tak niewielkiej liczbie ocalałych wasilkowian na świecie.

Jednak pomimo wszystkich trudności przygotowałem dla siebie – i dla was – tę „Księgę pamięci Wasilkowa”, która pozostanie na długie pokolenia spisanym pomnikiem naszego Wasilkowa.

Chcę wyrazić moje serdeczne podziękowanie przyjaciołom i pomocnikom, którzy towarzyszyli mi w chwilach zwątpienia i niezadowolenia oraz wspierali mnie w tworzeniu idei wasilkowskiej księgi pamięci. Szczególne podziękowania należą się mojej żonie Barbarze, która stworzyła warunki, żebym miał więcej wolnego czasu na pisanie i doprowadzenie tej pracy do końca.

Jestem przekonany, że jednym z głównych motywów, które popchnęły mnie do zrealizowania tej księgi, była moja miłość do narodu żydowskiego, do jego ideałów i humanistycznych dążeń – do mojego miasteczka, do jego serdecznych ludzi i do moich spędzonych tam lat młodości, które pozostały najsłodszymi latami mojego życia.

Autor – Leon (Lejbl) Mendelewicz

