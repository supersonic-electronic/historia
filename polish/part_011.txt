Dzień śmierci rabiego Szymona bar Jochaja, uznawanego za autora „Zoharu”, jest liczony jako dzień, w którym przed śmiercią objawił swoim uczniom tajemnice Kabały. W Izraelu aż do dziś jest przyjęte, żeby w tym dniu pielgrzymować do Meron, na jego grób (Raszbi), i na miejscu rozpalać wielkie ognisko (medurę), śpiewać i tańczyć aż do rana.

W żydowskiej diasporze Lag ba-Omer stał się przede wszystkim świętem dzieci. We wszystkich żydowsko-hebrajskich szkołach, chederach i innych placówkach nauczania dzieci w ten dzień były zwalniane ze wszystkich lekcji. Prócz tego urządzano różne uroczystości i wycieczki. W Wasilkowie to święto było szczególnie lubiane przez całą młodzież, ponieważ obchodzono je wspólnie z organizacją syjonistyczną. Dzieci we wczesnych godzinach porannych, odświętnie ubrane i odprowadzone przez rodziców, z pakunkami jedzenia „na cały dzień”, a czasem jeszcze z czymś do picia, lekko obładowane tobołkami, tornistrami i teczkami, w wesołym nastroju ustawiały się w szeregi z chorągiewkami i proporczykami i na znak nauczycieli rozpoczynały marsz w stronę lasów na Jurowcach.

Szczególnie pięknie wyglądał pochód „Haszomer Hacair” – „Brit Trumpeldor”: w beżowych (khaki) mundurkach, w krótkich szkockich spodenkach, z czapkami i niebiesko-białymi opaskami, trzymając w rękach specjalnie przygotowane kije-maszerunki; na czele kolumny szła niebiesko-biała flaga. Z pieśniami, wesołym marszem szli w kierunku lasu.

Do jurowieckich lasów była jednak ładna droga i trzeba było maszerować powoli ze względu na młodsze dzieci, a także uważać przy przechodzeniu torów kolejowych na przystanku. Po pewnym czasie, gdy dochodzono na miejsce, odpoczywano w lesie, coś przekąszano z przyniesionego jedzenia i zaczynały się różne gry pod nadzorem nauczycieli. Robiono też mniejsze wypady. Szukano i zbierano jagody – czarne i czerwone – które można było znaleźć na wyższych pagórkach w lesie.

Nauczyciele wygłaszali do dzieci krótkie przemówienia i wyjaśniali historyczną treść święta Lag ba-Omer. W tych obchodach brały też udział żydowskie dzieci, które uczyły się w polskiej szkole powszechnej. Polska szkoła co roku w dzień Lag ba-Omer zwalniała żydowskich uczniów z zajęć, żeby mogli uczestniczyć w święcie.

Warto podkreślić, że obchody Lag ba-Omer w Wasilkowie były zauważalne w całej żydowskiej społeczności. Był to dzień odczuwany jak prawdziwe święto, nie tylko dla dzieci. Żydzi całymi masami wypełniali główną ulicę miasteczka, żeby powitać piękny pochód dzieci, idący wspólnie z młodzieżowymi organizacjami syjonistycznymi, i z aplauzem witali je w późnych popołudniowych godzinach, kiedy wracały.

Chociaż minęło już wiele lat od tamtych czasów, to ciepłe wspomnienie o pięknych obchodach Lag ba-Omer w tym małym, bliskim sercu miasteczku, wciąż w nas żyje.

Wasilkowscy rabini

Osadnictwo żydowskie w Wasilkowie od początku było związane z galil-kahałem Tykocin, tak samo jak Białystok. Od 1745 roku, kiedy Białystok stał się miastem, a hrabia Jan Klemens Branicki osiadł w Białymstoku, rosła ranga miasta jako ośrodka handlowego i nieraz było ono ważniejsze niż kahał-centrum Tykocin. Konsekwencją tego było to, że w 1771 roku Białystok oderwał się od Tykocina, przejął 50 okolicznych osad i ogłosił się oddzielną gminą z pełnymi prawami.

W międzyczasie napotykamy na spory co do przynależności Wasilkowa: czy należał do gminy Grodno, Tykocin czy już Białystok. Ostatecznie Wasilków został włączony do gminy białostockiej i administracyjnie do powiatu (departamentu) białostockiego razem z następującymi miejscowościami: Białystok, Wasilków, Choroszcz, Gródek, Janów, Jasionówka, Knyszyn, Odelsk, Sokółka i Zabłudów.

Z powodu braku źródeł historycznych – szczególnie żydowskich, hebrajskich, takich jak księgi gminne, pinkasy Chewra Kadisza i inne – które zostały zniszczone przez Niemców, trzeba było oprzeć się na materiałach historyka Abrahama Szmuela Herszberga (z’’l), na księgach prenumerat, na przedwojennej prasie oraz na materiałach z amerykańskiego „Forwerts” i innych źródłach dotyczących dziejów rabinów wasilkowskich.

Rabbi Awraham Dowid Margaliot (z’’l)

Z dokładnego napisu na nagrobku jego syna, Jakowa Moszego, który był „gadol ba-Tora”, znakomity talmudysta i kaznodzieja, wynika jasno: „syn rabiego Awrahama Dowida, który był av bet din w mieście Wasilków”. To znaczy, że rabbi Jakow Mosze był synem Awrahama Dowida Margaliota, który był rabinem i av bejt din w Wasilkowie. Jest to pierwszy wyraźny zapis, który bez wątpienia potwierdza, że rabbi Awraham Dowid Margaliot był rabinem i przewodniczącym sądu w Wasilkowie na przełomie XVII i XVIII wieku. Są przypuszczenia, że przed nim był jeszcze inny rabin, ale niestety nie mamy na to dokumentów.

Rabbi Mordechaj Elijahu Rabinowicz (z’’l)

Drugim znanym rabinem w Wasilkowie był rabbi Mordechaj Elijahu, określany jako „rabi we-gaon be-Jisrael”, wielki uczony, młody i bardzo zdolny w wyjaśnianiu różnych trudnych fragmentów Talmudu. Wydał drukiem dokładne komentarze do „Ner le-Meor”, „Imrei Racon”, „Toras Mordechaj” i innych. Zmarł bardzo młodo. W pinkasie zapisano o jego śmierci: „został powołany do niebiańskiej jesziwy w wieku pięćdziesięciu pięciu lat, w szóstym dniu miesiąca Adar 5671 (1911) – niech jego dusza będzie związana w węzeł życia”. Był miłośnikiem i mecenasem druku ksiąg, osobiście prenumerował wiele dzieł, m.in. „Beit Jedidja” Szoula Szachata, „Cewa Rav” Cwi Hirsza Lewina, „Tiferes Cwi” Cwi Hirsza Bajorskiego, „Szemen Sason” Beniamina Dowida Lewina i inne.

Rabbi Gerszon Meir-Bajorski (z’’l)

Rabbi Gerszon Meir Bajorski pochodził z austriackiej (litewsko-wileńskiej) guberni, z kręgu misnagdów. Był wielkim znawcą Tory i cieszył się ogromną popularnością w całym Wasilkowie. Prowadził urząd rabina tak, jak przystoi wielkiemu uczonemu. Był też wielkim miłośnikiem ksiąg, prenumerował wiele dzieł, jak „Midrasz Tanchuma”, dzieła Cwi Elbingera i inne. Bardzo interesował się życiem lokalnej społeczności i jej problemami.

Rabbi – gaon Rafał Gordon (z’’l)

Rabbi Rafał Gordon przez wiele lat piastował urząd rabina w Wasilkowie. Urodził się w Mołotowie pod Wilnem w szabat, w roku 1847, u ojca rabiego Szimszona, właściciela browaru i dóbr. Pochodził od gaona rabiego Szimszona z Słonimia, a później rabina królewieckiego, i dalej od świętego rabiego Szimszona z Ostropola. Rabbi Rafał miał fenomenalną pamięć i był uważany za jednego z największych znawców Talmudu Jerozolimskiego i Babilońskiego oraz midraszy. Był też wielkim znawcą kalendarzy i chronologii.

Wśród jego rękopisów znajdowała się tablica na 3000 lat (na 5., 6. i 7. tysiąclecie). Był też wielkim specjalistą w „Seder ha-Doros”. Ożenił się w Amurze w wieku 19 lat. Jego żona prowadziła mały sklepik z materiałami. W 1901 roku został przyjęty jako rabin i av bejt din w Wasilkowie i pełnił tę funkcję aż do śmierci, w miesiącu nisan 5695 (1935).

W 1898 roku wydrukował swoje dzieło „Nachal Eden” – dwa tomy noweli halachicznych na Talmud i na „Kidu szachodesz”, a także tabele kalendarzowe i porządek pokoleń. Kiedy rabbi Szlomo Jehuda Friedländer w swoim dziele „Keli Or” i w „Kuntras Cherew Nokemet” podniósł kwestię autentyczności Talmudu Jerozolimskiego na „Kodszim”, rabbi Rafał stanął w obronie jego autentyczności przeciw wszystkim oponentom.

W wydaniu uzupełniającym Talmud Jerozolimski – wydanie wileńskie z 1933 roku – wydrukowano część jego komentarzy do Jerozolimskiego. Pozostały też po nim rękopisy: nowele na Talmud Babiloński, Jerozolimski, midrasze, Rambama i draszot.

Zmarł w Wasilkowie, ale zgodnie ze swoją wolą pochowano go w Białymstoku. Całe miasteczko wyszło, żeby odprowadzić wielkiego gaona i ukochanego rabina. Mimo sędziwego wieku do późnych godzin nocnych studiował, uczył się i pisał komentarze. Głęboko rozumiał psychologię ludzi, był znakomitym rozjemcą w różnych sporach, nawet rzeźnicy bardzo cenili jego decyzje przy rozstrzyganiu sporów o koszerność zabitej sztuki.

Żył bardzo skromnie. W ostatnich latach życia rzadko opuszczał swój dom. Modlił się w minjanie zorganizowanym specjalnie dla niego w tym samym domu, tylko w drugiej części, u brata Szlomy Spektora, stolarza. Rabbi Rafał Gordon był szanowany i kochany przez wszystkie grupy wasilkowskiego społeczeństwa. Z jego śmiercią odeszedł jeden z największych gaonów naszych czasów (zmarł w wieku 88 lat).

Rabbi – gaon Israel Heilprin (z’’l)

Rabbi Israel Heilprin, syn Nachuma i Sary, urodził się w 1876 roku w Wołkowysku. Uczył się w kolelu w Kownie. Święcenia rabinackie otrzymał od gaonów: rabiego Icchaka Elchanana (z’’l) z Kowna i rabiego Abba Boruchowa z Wołkowyska (z’’l).

Z początku był wspólnikiem w tartaku z Gedalią Birgerem, który jednak spłonął i w pożarze stracili cały majątek. Na prośbę gminy przyjął urząd rabina miasteczka, ponieważ stary rabin, wielki gaon rabbi Rafał Gordon (zmarł później), nie był już w stanie w pełni prowadzić spraw po polsku i wypełniać wszystkich administracyjnych wymogów władz polskich dotyczących ewidencji żydowskiej ludności.

Po śmierci starego rabina, wielkiego gaona rabiego Rafała Gordona (z’’l), przejął po nim urząd rabina i av bejt din w Wasilkowie. Rabbi Israel Heilprin, oprócz tego, że był wielkim uczonym, był też bardzo aktywny społecznie w życiu wasilkowskiej gminy. Oddany syjonista, działacz ruchu Mizrachi, współzałożyciel i opiekun hebrajskiej szkoły „Tachkemoni”. Był pierwszorzędnym organizatorem w mobilizowaniu żydowskiej ludności i organizacji dla utrzymania żywego związku z odradzającym się państwem Izrael jako ojczyzną narodu żydowskiego. Występował na zebraniach, wiecach, i w ten sposób ożywiał życie miasteczka.

Rabinowa, Miriam, urodzona w 1881 roku, inteligentna i cicha kobieta, prowadziła skromne życie – prawdziwa „żydowska matka”. Jeśli chodzi o rodzinę rabina, to prawie wszyscy byli nastawieni syjonistycznie. Najstarszy syn, rabbi Jakow Heilprin (z’’l), otrzymał święcenia rabinackie w Warszawie od gaonów: rabiego Szlomo Dowida Kahane i Jechezkele Michelsena (z’’l). Wyjechał do Izraela i pracował w gminie Tel Awiwu jako kierownik wydziału wyznań. Córka Fejgl, jedna z najpiękniejszych dziewcząt w Wasilkowie, wyszła za mąż za znanego buchaltera i również wyjechała z rodziną do Izraela. Najmłodszy syn, Cwi (Herszele), po przejściu hachszary w kibucu Ostrowo-Mazowiecka, wyjechał do Izraela w 1938 roku (jego życiu i działalności poświęcono osobny opis). Syn Mosze (Mejszełe), działacz syjonistyczny, o dwa lata młodszy od siostry Fejgl, został zamordowany wraz z całą rodziną przez nazistowskich morderców. Syn Szmuel był nauczycielem w hebrajskiej szkole „Jabne”, jednym z najbardziej aktywnych członków ruchu syjonistycznego w Wasilkowie oraz przewodniczącym komitetu Keren Kajemet le-Jisrael; brał udział w organizowaniu corocznych chanukowych bazarów, obchodów Lag ba-Omer i innych akcji społecznych. Cała rodzina rabina zajmowała poczesne miejsce w życiu miasta i w ruchu syjonistycznym, z głębokim szacunkiem dla żydowskiej tożsamości narodowej.

Jedynym odstępstwem od tej linii w rodzinie rabina był jego syn Aszer, który był przywódcą nielegalnej żydowskiej komórki komunistycznej na żydowskiej ulicy. Mimo że partia komunistyczna była w Polsce nielegalna, prowadził on różne działania: m.in. rozbijał i zakłócał zebrania organizowane przez syjonistów, żeby nie dopuścić do szerzenia się ich idei.

Na jednym z ludowych mitingów poświęconych Deklaracji Balfoura, zorganizowanym przez syjonistów w wielkim bejt-midraszu, gdzie zebrał się wielki tłum, żeby wysłuchać przemówień rabiego Heilprina, przedstawiciela białostockich syjonistów Ch. Krogliaka, Selewiańskiego i innych – komunistyczna grupa wdarła się na mównicę, podniosła na ramiona Aszerkina i ten natychmiast zaczął wygłaszać płomienne przemówienie w duchu komunistycznym. Z galerii dla kobiet posypały się na cały bejt-midrasz komunistyczne ulotki. Takiej „nachas” (pociechy) rabin miał ze swojego syna… Wielokrotnie wstawiał się za nim na policji, żeby uniknął aresztu, aż w końcu doprowadził do tego, że syn opuścił Polskę. Wyjechał do jednego z krajów Ameryki Południowej i, jak mówiono, tam zmienił swoje poglądy.

Jednym z największych wydarzeń w życiu żydowskim miasta było ogłoszenie cheremu (klątwy) na pewnego Żyda, który był bardzo komunistycznie nastawiony i odmówił obrzezania nowo narodzonego dziecka. Trzy razy rabin Heilprin wysyłał do niego szamesa z prośbą, żeby przyszedł i porozmawiał, ale ten się nie stawił. Wtedy – jak później opowiadał rabin – nie było innego wyjścia: ze łzami w oczach zapalił świece, otworzył aron-ha-kodesz i ogłosił na niego cherem.

W 1939 roku, kiedy niemieccy naziści zajęli miasto i po pięciu dniach – zgodnie z umową Mołotow–Ribbentrop – przekazali je Sowietom, Niemcy już w tych kilku dniach zdołali pokazać swój morderczy

